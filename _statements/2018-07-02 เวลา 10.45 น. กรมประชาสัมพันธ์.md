---
---

# ถ้ำหลวง อัพเดตสถานการณ์ วันที่ 2 กรกฎาคม 2561 เวลา 10.45 น.

เตรียมขยายช่องมุ่งสู่พัทยาบีช ในถ้ำหลวง-ขุนน้ำนางนอน

หน่วยซีลตั้งกองบัญชาการที่โถง 3 ถึงสามแยกแล้ว เตรียมขยายช่องมุ่งสู่พัทยาบีช ในถ้ำหลวง-ขุนน้ำนางนอน 
นายณรงค์ศักดิ์ โอสถธนากร ผู้ว่าราชการจังหวัดเชียงราย ในฐานะผู้บัญชาการศูนย์อำนวยการร่วมค้นหาผู้สูญหายในวนอุทยานถ้ำหลวง-ขุนน้ำนางนอน ตำบลโป่งผา อำเภอแม่สาย จังหวัดเชียงราย แถลงความคืบหน้าปฏิบัติการช่วยเหลือ การทำงานคืบหน้าไปได้ดี และหวังว่าวันนี้จะคืบหน้าไปได้อีก หากไม่มีฝนตกลงมาเพิ่ม ขณะนี้หน่วยซีลไปถึงบริเวณโถงสามแยก ตั้งกองบัญชาการที่ตั้งไว้ที่โถง 3 ในถ้ำมีระบบน้ำ โทรศัพท์ ไฟฟ้า สื่อสารติดต่อกับด้านนอกได้ตลอดเวลา ขณะเดียวกันได้นำขวดออกซิเจนเข้าไปเมื่อวานกว่า 200 ขวด วันนี้จะนำเข้าไปอีกกว่า 300 ขวด ซึ่งซีลจะสามารถปฏิบัติงานได้ โดยที่ไม่ต้องออกมาด้านนอก
สำหรับวันนี้จะต่อจากสามแยกไปยังพัทยาบีช แต่จุดที่วิกฤติที่สุดคือจุดไปต่อจากสามแยกทางซ้าย ซึ่งเป็นหลุมแคบและลึกมาก มีช่องทางเดียวเท่านั้นที่จะเข้าไปได้ วันนี้หน้าที่หลักคือเปิดและรักษาช่องนี้ให้ได้ เพื่อให้เจ้าหน้าที่ผ่านไปปฏิบัติงานได้ ถ้าผ่านเข้าไปได้ก็จะต้องวางกำลังให้เพียงพอ เมื่อวางกำลังด้านซ้ายได้เพียงพอแล้ว จะนำกำลังไปสำรวจฝั่งขวาด้วย ตามที่มีผู้แนะนำ ซึ่งโดยปกติแล้วฝั่งขวาการอาศัยอยู่ยากลำบาก แต่ก็จะไปพิสูจน์ให้เห็น 
ส่วนเรื่องปล่องโพรงมีมากกว่า 10 ปล่อง ปล่องที่มีศักยภาพประมาณ 6 ปล่อง มี 2 ปล่องที่คาดว่าอาจเชื่อมโยงกับถ้ำภายใน ปล่องแรกลงไปได้ลึกสุด 200 เมตร ส่วนอีกปล่องลงไปลึกที่สุด 60 เมตร ก็จะหาวิธีการดำเนินการต่อเนื่อง สำหรับการระบายน้ำ ทำได้มาก เป็นที่น่าพอใจ แม้ว่าประชาชนจะยินดีให้ปล่อยน้ำลงไป ก็จะพยายามเบี่ยงทางน้ำให้ทางช่องทางธรรมชาติให้มากที่สุด 
นอกจากนี้ ยังมีประเด็นกรณีทีมขุดเจาะน้ำบาดาล ที่บอกว่าไม่สามารถเข้าไปด้านในได้ กรณีดังกล่าวเจ้าหน้าที่ทำตามคำสั่งผู้บัญชาการศูนย์ฯ ไม่มีการเจาะน้ำบาดาลในถ้ำ การปฏิบัติงานในภาวะวิกฤติ การเคารพกติกาเป็นสิ่งสำคัญ เพราะทุกชีวิตมีความสำคัญและต้องทำงานแข่งกับเวลา ดังนั้นทีมต่างๆ ที่จะเข้ามาต้องปฏิบัติตามกฎที่วางไว้ และมารายงานตัวกับกองอำนวยการร่วม ซึ่งจะพิจารณาส่งปฏิบัติงานร่วมกับทีมต่างๆ ตามแผน 
ผู้บัญชาการศูนย์อำนวยการร่วมฯ ยังได้ยกเมตตาธรรมปรารภของสมเด็จพระอริยวงศาคตญาณ สมเด็จพระสังฆราชสกลมหาสังฆปรินายก เกี่ยวกับการช่วยเหลือ 13 ชีวิตในถ้ำหลวง-ขุนน้ำนางนอน ยังความปลาบปลื้มมาสู่ผู้ปฏิบัติงานในพื้นที่เป็นอย่างยิ่ง
***********
ศูนย์ปฏิบัติการประชาสัมพันธ์ถ้ำหลวง กรมประชาสัมพันธ์
ศูนย์อำนวยการร่วมฯ 2 ก.ค.61 เวลา 10.45 น.

_อ้างอิงจาก [โพสต์](https://www.facebook.com/permalink.php?story_fbid=478537065902311&id=165599417196079) เพจ Facebook ชื่อ [กรมทรัพยากรธรณี](https://www.facebook.com/กรมทรัพยากรธรณี-165599417196079/)